---
title: Om os
---

Guess What! er et af de gladeste kor i Aarhus, og vi stiller gerne op til koncerter og festlige arrangementer rundt omkring i byen.

De første toner fra Guess What! kunne høres i  2006, da en gruppe studerende og færdiguddannede fra mange forskellige uddannelser  fandt sammen for at dele deres passion for musik. Alle havde de nemlig det tilfælles, at sang gjorde dem glade i låget, og det har ikke ændret sig den dag i dag, hvor koret består af 20-30 sangglade stemmer og vores dygtige dirigent, Alberte Roesdahl, som tiltrådte som dirigent i efteråret 2023.

Vi øver hver mandag kl. 19:00-21:30 i sognehuset ved Skt. Lukas kirke, og der er altid fuld drøn på, når vi folder os ud i alt fra gamle klassikere til nutidens hits. Vi giver den gas, uanset om vi synger engelsksprogede popsange af fx Nicklas Sahl og Lukas Graham, dybsindige dansksprogede sange af bl.a. Barselona, svenske sjælere af kunstnere som Lisa Nilsson eller folk-agtige sange med catchy vrøvletekst.

Vi kan synge helt op til 8-stemmigt, idet vi består af:

* første sopran
* anden sopran
* første alt
* anden alt
* første tenor
* anden tenor
* første bas
* anden bas

I de fleste arrangementer synger vi dog færre end 8 stemmer (4-7 stemmer).

Guess What! er egentlig en sangforening, der er styret af en bestyrelse, som er udvalgte medlemmer af koret, og af korlederen, men den drivende kraft er så absolut vores medlemmer, der er med til at skabe og vedligeholde det gode sammenholde og fællesskab, der også gerne skulle være en vigtig del af det at synge i kor, udover det rent musikalske.

Derfor lægger vi vægt på, at så mange medlemmer som muligt bidrager til foreningen og fællesskabet ved at melde sig ind i et af korets mange udvalg. Udvalgene har ansvar for opgaver inden for: SoMe/PR, sociale arrangementer, koncertdesign, koncertsalg, fremstilling af koncertprogram, samt hjemmeside.
